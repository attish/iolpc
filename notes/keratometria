A cornea törőereje a szem össz-törőerejének kétharmadát adja. Emiatt a keratometria hibái az egész lencsetervezési folyamat sikerét nagyban befolyásolják.

A keratometria nem közvetlenül méri a cornea törőerejét. A mérés alapját a cornea felületéről visszatükröződő kép nagyságának a mérése jelenti, ebből határozható meg a cornea külső görbületének a sugara. Az eljárás egyik nagy problémája, hogy a mérés nem a képalkotás szempontjából legfontosabb középső részen, hanem a cornea közepén, egy 3 mm-es átmérőjű körben történik. Ebből a görbületi sugárból a keratométerek egy állandó keratometriás index segítségével számítják ki a cornea törőerejét:

D = (n - 1) / r

ahol n a keratometriás index, r a görbületi sugár.

Az így kapott érték viszont nem tekinthető a cornea pontos törőerejének. Ez a számítási módszer a corneát lapos lencsének tekinti, figyelmen kívül hagyja a vastagságát, és azt, hogy az elülső és hátsó görbület sugara eltér. A corneavastagság ultrahangos módszerrel mérhető, viszont a hátsó görbület sugarának mérésére nincs klinikailag alkalmazható módszer, ezért az elülső és hátsó görbület állandónak tekintett arányának segítségével becslik a hátsó görbület sugarát. Gullstrand szemmodelljében ez az arány 6,8:7,7. Így a vastaglencse-képlettel kiszámítható a cornea valódi törőerejének egy jó közelítése. Ebből az adódik, hogy a cornea hátsó felszíne önmagában kb. -6 D törőerőt jelent, az egész cornea együtt pedig kb. 0,8 D-val adódik többnek, mint a keratometriás érték.

Nemrég derült ki Dubbelmann és mtsai munkájából, hogy a Gullstrand-féle szemmodell 6,8/7,7-es (=0,8831) corneagörbületi aránya túl nagy érték, és a valóságban ez az érték 0,82 és 0,84 között mozog.

